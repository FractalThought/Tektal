---
title: "Datorbeställning"
date: "2020-12-03"
---

Kunskap om datorer innebär också att kunna lite om människor och deras behov. I grunden skapades datorn för att hjälpa människor, som ett verktyg, precis som en skruvmejsel eller en hammare.

Men som uttrycket går, ”Använd rätt verktyg för jobbet”, så behöver vi ha rätt dator till en specifik person eller familj. Visst, man skulle kunna köpa en dyr dator till alla, men alla behöver inte den prestandan som en dyr dator ger. För många så är priset viktigare. 

# Uppgift 

Nedan hittar ni beskrivningar till fyra personer, komplett med vem de är och vad de gör, samt eventuellt något särskilt de behöver till sin dator. I den här första uppgiften ska ni endast fokusera på datorn, men de två kompletterande uppgifterna (Uppgift 3 och 4) efterfrågar kringutrustning och mjukvara. 

Ni kommer behöva tolka vad de efterfrågar och tänka på vad de skulle kunna behöva. 

Ni får arbeta själva eller parvis, och ska ta fram förslag på en datorbeställning till varje enskild person. Beställningen ska i högsta möjliga mån vara anpassad till personen ni gör beställningen till. 

Beställningen ska minst innehålla: 

- En kort introduktion som sammanfattar er tolkning av beskrivningen och hur ni resonerat kring beställningen och hur ni kom fram till resultatet
- Beställningen i helhet, med länkar och pris 
- En totalsumma för hela beställningen 

> Tips: Använd Kompletts verktyg för att konfigurera en dator. Tänk på prestanda, lagringsutrymme, användningsområde, och framförallt pris. 

Ni kan ge alternativ till delar av eller hela beställningen, men tänk på att anpassa beställningen till person – kom ihåg att de kom till er för hjälp att välja.

## Kringutrustning och mjukvara

Som den del av beställningen ska du även inkludera kringutrustning och mjukvara. Du hittar information om dessa på följande sidor:
- [Kringutrustning](/daona/dator/kringutrustning)
- [Mjukvara](/daona/dator/mjukvara)

# Personer: 

## Tant Agda 

Tant Agda är 68 år och pensionär. Hon har hängt med i svängarna och har en smartphone som hon använder dagligen för att lösa korsord, spela Candy Crush, hålla kontakten med sin familj, och framförallt hitta smarriga recept och fina korsstygnsmönster. 

Hon jobbade tidigare som sekreterare och har därför hyfsad datorvana. Men hennes ögon har börjat svika henne och det blir allt svårare att läsa texten på telefonens lilla skärm. 

Agda bor ensam och har aldrig ägt en egen dator, men tänker att nu är det dags för något så hon kan fortsätta göra det hon gör idag. Som pensionär har hon begränsade medel, men hon har sparat och hon är med i veteranpoolen och får lite extra inkomst därigenom. 

## Gamer Bertil 

Bertil har sommarjobbat hela sommaren och har cash to spend så att säga, så nu är det dags för en riktig Gamer Rig i nya lägenheten han precis flyttat in till. Han vill kunna spela de senaste storspelen på PC, nuvarande och kommande. 

Riggen ska ha allt. En bra skärm med minst 4K upplösning, tangentbord och mus värdig en gamer, och en dator som är framtidssäkrad att klara av de senaste spelen de närmaste åren. 

Sen är det ju helt onödigt att ha en bra rigg om man inte kan skryta med och använda den. Bertil vill ha något så han kan komma åt att spela de nyaste spelen, och sätt att visa upp hur bra hans dator faktiskt är. 

## 3D-grafiker Clara 

Clara är utbildad 3D-grafiker och frilansar både till företag och som instruktör i 3D. Hon live-streamar när hon arbetar och tycker det är viktigt att kommunicera i både bild och ljud, så hon behöver utrustning och mjukvara som hjälper henne med detta. 

Hon använder gärna sin whiteboard som hon har på sitt arbetsrum och visar sin process även utanför skärmen, med skisser och anteckningar. Clara har nyligen avslutat ett jobb som gav henne en ordentlig bonus som hon vill investera i en ny arbetsdator och utrustning. 

## Egenföretagaren David 

David har en firma som säljer och installerar värmepannor på Gotland. Som egenföretagare måste han kunna hålla kontakt med sina klienter, sköta bokföring, och ofta arbeta ute i fältet. 

Han söker två datorer, något han kan ta med sig och visa sina klienter och något till hemmakontoret. Det ska vara billigt, men bra tycker David. Allra helst hade han velat bara betala för en dator men han kan inte riskera att tappa den i marken och förlora all data han har i företaget. 