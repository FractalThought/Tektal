---
title: "Slutprojektet för IV"
date: "2017-12-10"
heading: "IV"
---

Detta är det sista projektet ni gör i kursen, och har som syfte att låta er redovisa era färdigheter i utvecklingsprocessen av ett webbprojekt.

Uppgiften går ut på att skapa en hemsida, i HTML&CSS eller genom att använda ett webbpubliceringssystem (Wordpress, Wix, Webflow). I uppgiften går ni igenom hela utvecklingsprocessen av att planera, utföra, och dokumentera.

Hemsidan får handla om vad ni vill, men ni behöver följa praxis och arbeta utifrån utvecklingsprocessen.

Under projektets gång så kommer vi ha några genomgångar och vissa saker kommer att tillkomma i er process. Det som tillkommer är följande:

- Bildoptimisering och användning
- Etik och lagar på nätet

## Uppgiften är uppdelad i tre faser:

### Planering
Under planeringsfasen ska du planera och skriva om vad för typ av hemsida du ska skapa. Du bör även använda Figma för att planera din layout och färger (för Wordpress är färg- och fontval mer relevant då du kommer vara låst till särskilda layouter).

I den här fasen ska du göra följande:
- Skapa en planering över vad du tänker göra. Skriv vad din hemsida ska handla om, och reflektera (i text) vad som bör göras för att skapa en sådan sida.
- Skapa innehåll som du kan lägga in på din hemsida (tex skriva texter)

### Utförande
Under utförandefasen gör du webbsidan i sin helhet. Du anpassar ditt arbetssätt utifrån de extra genomgångarna vi går igenom, och gör klart en slutprodukt.

I den här fasen ska du göra följande:
- Skapa hemsidan och ladda upp den till ett webbhotell (Wordpress/Wix/Webflow har en webbvärd [hosting], använd Netlify för HTML&CSS).
- Testa sidan kontinuerligt i flera webbläsare.

### Dokumentering
under dokumenteringsfasen skriver du om vad du gjort, och reflekterar om ditt arbete på sidan. Du behöver redovisa hur du tänkte under din planering, vad du valt att arbeta på och med, samt utvärdera ditt resultat och arbete (vad gick bra, vad gick mindre bra).

I den här fasen ska du skriva och lämna in en dokumentation som redovisar följande:
- Om huruvida du är nöjd med ditt arbete och resultat eller inte
  - Varför du känner så
- Exempel på vad som gick bra
- Exempel på vad som gick dåligt
- Reflektion om något du ska göra bättre "nästa gång"

## HTML&CSS eller Wordpress
Om du väljer att göra projektet i Wordpress så behöver du förutom det vanliga projektet även skriva en kort skrift om skillnader mellan att arbeta i Wordpress och HTML&CSS, och gå igenom några fördelar/nackdelar med att utveckla i båda.

## Inlämning
Det som ska lämnas in är följande:

- Dokumentation och planering (minst ca 1 A4-sida)
- En länk till din publicerade hemsida

Inlämning sker på SchoolSoft (kursportfolion) senast i slutet av vecka 8.